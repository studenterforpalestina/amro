{
	"date": "2025-12-16",
	"title": "Rektor ved NTNU inviterer Studenter for Palestina til møte, presse inviteres til å delta",
	"content": "Som følge av aksjonen holdt av Studenter for Palestina den 7. november, der 60 aktivister blokkerte kontorer på Hovedbygget til NTNU, har rektor invitert Studenter for Palestina til et møte. Bakgrunnen for aksjonen var NTNUs samarbeid med Kongsberg Gruppen. Det er dokumentert at våpendeler produsert av Kongsberg Gruppen brukes av det israelske militæret i folkemordet på Gaza. I de to årene folkemordet har pågått har NTNU hatt en overordnet samarbeidsavtale med Kongsberg Gruppen, uten at universitetet har tatt stilling til våpenprodusentens bidrag til brudd på folkeretten.\n\n9. november ble det kunngjort at NTNU avslutter samarbeidet med Kongsberg Gruppen i april, grunnet endringer i bedriftsstrukturen. Studenter for Palestina mener dette er en kritisk mulighet til å unngå et nytt samarbeid med våpenprodusenten, og vil kreve garantier på møtet. I tillegg krever Studenter for Palestina at alt samarbeid med israelske institusjoner gjennom EU-programmet Horisont Europa avsluttes. Dette skjer samtidig som 50+ studentgrupper i 20+ land protesterer for å få Israel ut av Horisont Europa.\n\nNår UiO nå vurderer om de kan holdes juridisk ansvarlig for sitt samarbeid med Israel, må NTNU gjøre mer.\nStudenter for Palestina inviterer journalister til å være til stede under møtet. Møtet er torsdag 18. desember, kl. 10 på Hovedbygget på NTNU."
}
